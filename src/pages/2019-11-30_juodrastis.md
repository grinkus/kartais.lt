---
path: '/juodrastis'
date: '2019-11-30T11:25:00Z'
title: 'juodraštis'
---

Primečiau, kad nelaikau juodraščių. Neturiu reikalo kažką pradėt ir
nebaigus mest. Tuo pačiu neturiu ir milijoninio gerbėjų ir mylėtojų
anšlago. Ir tada, kai visi turi savo penkioliką sekundžių šlovės, aš esu
absoliučiai garsus. Kai mane norisi išgirsti, galima tiesiog susivesti
adresą ir iškart pasiekti mano garsus. Žinomas – gerokai mažiau, žinoma.

Aš užaugau internetuose. Aš dirbu internetuose ir kuriu internetams.
Laisvalaikiu irgi kuriu internetams. Tiesiog va toks vat internetinis
esu. Eterinis. Nes internetuose eterio apsčiai ir imtis jojo gali
kiekvienas eterinis kūnas. Tik diskutuoju, kažkaip taip gaunasi,
praktiškai visiškai ne internetuose. Internetuose tiesiog dėstau tiesas.

Tiesas tai čia iš tos pusės, kur tai yra dalykai, kuriais aš tikiu. Mano
tikėjimas gali pasikeisti, bet tuo metu, kai tai yra rašoma, mano tiesa
yra tiesų tiesiausia (čia imta iš
[be sarmatos](http://besarmatos.kartais.lt/), kontekstui.)

Toks jau tas mano tikėjimas, kad viską, ką turi pagaminęs, reikia pist
tiesiai internetams. Kad būtų tas jau visaip linksniuojamas
_release'as_. Suprask, kad tai tiesiog būtų prieinama bet kuriuo metu
ir iš bet kur. Kaip ir šitas kartais.lt. Yra tekstas – tekstas
prieinamas. Yra app'as – app'as prieinamas.

Suprask, reikia dirbti link tos pačios pačios minimaliausios, bet esmę
duodančios versijos, kuri veikia nepriekaištingai. Gal jai kažko
trūksta, kažkas būtų maloniau paspausti kitaip, bet ji veikia ir
rezultatą duoda akimirksniu, pavyzdžiui. Nebūtina šitą versiją visaip
afišuoti ir reklaminius plotus pirkti, bet viešinti, man atrodo, reikia.

Kad truputį daugiau atsakomybės būtų, tikriausiai. Nes labai lengva yra
pasiskelbti, kad mes už metų va startuosim. Ir visus metus galima šūdą
malt, iki kol ateis tų metų pabaiga ir reikės startuoti. Ir kai jau
norėsis startuoti, pasimatys, kad čia tie programišiai bybių
priprogramavo – nežinau kur jie žiūrėjo, bet tikrai ne ten, kur aš. Kas
kaip ir esmė, gaunasi: abu ten pat turėjo žiūrėt. O nežiūrėjo tik dėl
to, kad _deadline'as_ yra. Ateis _deadline'as_, tada ir pažiūrėsim.
Arba ateis _deadline'as_ ir praeis. Čia jau nuo perspektyvos.
